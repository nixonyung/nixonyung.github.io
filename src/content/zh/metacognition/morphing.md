---
title: 漸變
publishDate: 2025-04-11
lastmod: 2025-04-11
---

讀完書出嚟做嘢之後，好似每一日就係返工放工、食玩瞓，重覆又重覆。\
我其實覺得咁樣幾好，唔使嘥精神去做啲無謂嘅選擇，\
但我不能接受我嘅智商冇進步，內心深處有種神秘力量逼我去學下新野。

同身邊同事閒聊之間免不了講放假做左啲咩，\
佢哋多數話去左旅行，我會話我冇去過。\
佢哋總係建議我點都要去下旅行，見下世面，\
順便從忙碌生活中抽離，放鬆一下，\
但我骨子裏就係一個宅男，唔會去諗呢啲嘢。\
我嘅舒適區就係成日對住部電腦。

咁我都唔想做一個孤陋寡聞嘅人，\
我會靠煲 YouTube 去見下呢個世界，\
睇人分享佢哋生活嘅點點滴滴，或者係科普類嘅嘢，\
加埋轆 X 去睇時事，\
同埋留意最近有咩新嘅好用 IT 嘢，改良下我嘅工作流程。

不過有時都覺得自己都幾死板，唔識變通。

我身處喺冇想像過嘅情況下我會 hang 機：

細個最驚嘅功課係作文、造句，眼光光等天光，\
做到兩三點都係一個字都寫唔到出嚟；\
搞活動要諗小遊戲嗰陣我會坐左喺度，\
我自己都無玩過咩小遊戲，唔好指意我貢獻到啲乜；\
最近想挑戰自己學下啲新嘅編程語言，\
終有一日應該會去學 Elixir、OCaml、Clojure，\
但同自己用開嗰啲 imperative 嘅語言唔同，學得好辛苦。

但有時又唔想被嘢限制住，想有啲新意：

有啲𡃁妹𡃁仔講嘢好似考緊口試咁，死死地氣，同佢哋講嘢好悶；\
我打鼓唔鍾意睇譜，雖然主要係因為我打唔到同記唔到份譜，\
不過大部分時間係覺得聽出嚟嘅節奏會同隻歌夾啲；\
心情麻麻嘅時候我鍾意周圍行，散下心，\
揾平時要搭一兩個地鐵站去到嘅地方試下行過去，認下啲未行過嘅路。

似乎冇人捱到自己每一日過得一式一樣，但亦都冇人頂得順每一日有翻天覆地嘅變化。\
人要改變只可以逐漸逐漸咁變。

> I'm not interested in shooting new things.
>
> I am interested to see things new.
>
> \- [Ernst Haas](https://www.brainyquote.com/quotes/ernst_haas_141214)

可能你都試過新年許願 "我要變成一個點點點嘅人"。\
人追求變化，幻想自己一覺訓醒會無喇喇變得更好，\
但人要改變唔係一朝一夕嘅事。\
呢種咁嘅新年願望同發白日夢無分別，做戲嗰陣先會見。

反而如果你唔每一日在意自己嘅變化，而係睇得長遠啲，\
用一個月、一年去做單位，持之以恆每日做多少少，\
久而久之你望返轉頭，會發覺自己原來已經變左好多，\
以前根本唔會幻想到宜家嘅自己。

> You should be far more concerned with your current trajectory than with your current results.
>
> \- [James Clear](https://www.goodreads.com/quotes/9548184-you-should-be-far-more-concerned-with-your-current-trajectory)

亦可能有人比我更加古板，覺得做任何改變都係麻鬼煩。\
我當初都喺咁，做自己做開嘅野最舒服，監硬改變習慣多數都喺攞嚟搞，\
但有時試新野嗰陣又會揾到啲俾宜家做法更好嘅秘技出嚟。

去改變其實啫係去探索未知，可能會中伏，亦可能會發現新大陸。\
然而只有肯去冒險，從冒險凱旋嘅人先可以破繭而出，進化成更好嘅人。

> Unless you change how you are, you will always have what you've got.
>
> \- [Jim Rohn](https://www.goodreads.com/quotes/364884-unless-you-change-how-you-are-you-will-always-have)

身邊有友人以賭錢作為消閒活動，\
但佢哋唔同於我對爛賭嘅人嘅刻板印象，唔係凡事追求刺激，唔理後果嗰種，\
而係運籌帷幄，觀言察色，又成日話自己輸少當贏，咩都係計機率。

冒險原來都可以好理性。

或者我哋作出改變嘅時候都喺咁，\
只要做好風險管理，踏出嘅每一步都會係利大於弊。\
唔洗下下都破釜沉舟，做定心理準備衰咗就以後唔見人，\
你只需要揀阻力最細嗰樣嚟做就得。

例如我體能差，就逼自己返屋企路上要去行長命樓梯，\
加埋每日做掌上壓，20 下唔得就 15 下，15 下唔得就 10 下。\
將件事降低難度，簡單到你唔做件事會鄙視自己，你就會有動力去做。

有啲嘢看似輕而易舉，但如果你 keep 到每日去做，累積落嚟嘅改變都可以好大。

首先要改變嘅係自己嘅心態。\
除咗要諗得長遠，你仲要學識接納犯錯。\
有啲人做錯嘢唔係去諗自己做錯啲咩，點糾正自己，而係走去諗點樣去掩飾錯處，\
呢種心態反而會害左自己。

我哋行過嘅歪路、犯過嘅錯都會喺往後嘅日子再次出現，\
唯有吸取前一次嘅教訓，我哋先可以成長，以後先唔會犯錯。

會接納犯錯而又識風險管理嘅人仲可以解鎖新技能，稱為 "9 fing"。\
睇落只係面皮厚耍無賴，有咩事沙個冧當冇事發生，\
其實聰明人都知道，咁樣去學嘢先會學得快。

> Smart people learn from everything and everyone,
>
> average people from their experiences,
>
> stupid people already have all the answers.
>
> \- [Socrates](https://www.goodreads.com/quotes/10408021-smart-people-learn-from-everything-and-everyone-average-people-from)

---

中學生歷史書寫古代帝王沉於安逸而亡國不下十次，\
我哋後人應當鑑古知今。

動漫 《七龍珠》以 "殺不死我的使我更強大" 作為故事設定，\
悟空甚至會利用呢個設定，將自己打殘，\
再用仙豆回復體力，開外掛咁去提升戰鬥力；

李小龍嘅人生哲學係 "似水無形"，\
務求以迅雷不及掩耳之勢擊敗對手，\
耗費一生修行追求不被形式所局限；

有人出書寫 "反脆弱"，\
認為脆弱嘅相反並不是堅硬，而係 "遇強越強"，\
褒揚 "反脆弱" 嘅系統喺遇到衝擊嘅時候不但可以不為所動，\
甚至可以隨時改變自己嘅結構嚟適應外部干涉。

人改變嘅速度固然係有限，\
但唯有勇於求變，先可以順應潮流，先可以走喺潮流尖端。

> 兵無常勢，水無常形，能因敵變化而取勝者，謂之神。
>
> \- [《孫子兵法・虛實篇》](https://web.nutn.edu.tw/gac370/teaching/chapter/sun_Z.htm#6)

以此自省。
