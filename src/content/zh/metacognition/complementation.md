---
title: 一心
publishDate: 2025-04-11
lastmod: 2025-04-11
---

> Truth is found neither in the thesis nor the antithesis, but in an emergent
> synthesis which reconciles the two.
>
> \- [Georg Wilhelm Friedrich Hegel](https://www.goodreads.com/quotes/130931-truth-is-found-neither-in-the-thesis-nor-the-antithesis)

呢個世界似乎充滿著二元對立：是非黑白，好壞對錯，啱定唔啱 ...\
你覺唔覺？\
俾個反例嚟？\
諗到？諗唔到？諗到啲？唔係好諗到？你噏緊啲乜？

唔使諗到懷疑人生，呢個只係一個簡單嘅練習，\
想令你先感受下我哋嘅文字其實會局限咗我哋可以表達嘅嘢。

黑白之間都有灰色地帶，\
好人壞人唔係一眼睇得出，\
啱定唔啱都有得拗。

有人將呢啲形容唔到嘅嘢叫做 "常識"，又或者 "第六感"，\
老人家就話呢啲叫做人處世，\
古人諗嘢仲先進，有曰 "道可道，非常道"。

> Whereof one cannot speak, thereof one must be silent.
>
> \- [Ludwig Wittgenstein](https://www.goodreads.com/quotes/7580-whereof-one-cannot-speak-thereof-one-must-be-silent)

有時見啲人互相認識好耐，一個眼神就知對方想點，一句野都唔使講。

語言只係思想嘅其中一個媒介，思想唔應該受限於語言。\
要解放我哋嘅思想，我哋就要跳出現有語言嘅框架。

譬如試下將唔同嘅概念溝埋一齊，睇下有咩化學反應。

> Creativity is taking known elements and putting them together in unique ways.
>
> \- [Jacque Fresco](https://quotefancy.com/quote/1196029/Jacque-Fresco-Creativity-is-taking-known-elements-and-putting-them-together-in-unique)

---

> To develop a complete mind:
>
> Study the science of art;
>
> Study the art of science.
>
> Learn how to see. Realize that everything connects to everything else.
>
> \- [Leonardo da Vinci](https://www.goodreads.com/quotes/1423493-to-develop-a-complete-mind-study-the-science-of-art)

搞藝術同做科學好似冇拏冇掕，其實都有啲地方係互通嘅：

藝術家鋪排感官刺激，展示成品捕捉美景，\
其實亦需要先掌握點樣令外物呈現美麗嘅一面。\
縱使你有條絕世好橋，如果缺乏媒介去傳達俾其他人，\
條橋最後只會胎死腹中。

工程師利用自然定律，創造工具解決問題，\
其實亦需要先理解點樣令用家直觀地知道你舊嘢嘅正確用法。\
縱使你係大發明家，如果整出嚟嘅嘢無人識用，\
你都只係整緊廢物。

藝術品都可以係工程奇蹟；\
工具都可以好有美感。

我哋成日將感性同理性分開嚟講，\
話 "我喺一個多愁善感嘅人"，"我哋要理性思考"，\
其實從來冇人可以完全地感性或者理性。\
如果你開始唔去特登分自己喺感性定係理性，\
你會發現其實自己可以同時有呢兩面。

---

《混沌武士》係影響我最深嘅動畫。\
佢包含各種故事、文化元素，融合咗唔同藝術、配樂風格，\
我喺觀賞生動有趣嘅人物互動之外，\
亦同時驚歎於一齣動畫可以涉獵多個主題又不覺突扤，\
畫風大膽多變而不失細膩，同時與獨特嘅音樂互相襯托。

我特別記得一句對白，意譯如下：

"在武術中你必須運用你的智慧。 僅僅依靠直覺和本能反應，你會暴露你的局限性。"

一向靠橫衝直撞取勝嘅主角，被同樣有天賦嘅高手分析出行動模式，\
數招之內就被完全壓制。

望到呢句野嗰下，突然覺得好有共鳴，\
刺激我反思我打機嘅思路應該係點。

諗翻起自己學新角色嗰陣，\
一開頭唔知自己做緊咩，靠本能反應打咗啲 play 出嚟。\
之後想照辦煮碗，但好似被對面睇穿咗我想點，殺返我轉頭。\
特登走去練熟咗啲連技，好似知道自己做緊咩，\
㩒到 combo 出嚟就好型，但炒咗 combo 就好樣衰咁死去。\
最後我叫自己都喺唔好諗咁多，淨喺做當下感覺勝算最大嘅決定。\
真係好神奇，自此之後我就無咁衝動死少咗，又揾多咗操作機會。

用直覺打機可以符符碌碌亂拳打死老師傅；\
靠食腦打機可以等啲懶得用腦嘅人交智商税。

要兩者兼備，打得又睇得先可以做長勝將軍。

> 刻意則行不肆，牽物則其志流。
>
> \- [《反經・德表》](https://www.arteducation.com.tw/mingju/juv_2591fdac52d0.html)

---

有興趣嘅話可以揾下 "冥想訓練"。

普遍講法係 "咩都唔好諗"，我覺得有少少錯咗方向，\
就好似你越逼自己瞓覺就越瞓唔着。

我覺得最似樣嘅冥想方法係忽略你嘅 "感性" 同 "理性"。

試下唔好理啲咩 "好無聊"、"好想瞓"、\
"好肚餓"、"一陣整咩好"、"出面啲人整緊咩"，\
專注係剩低嘅思緒，純粹留意當下；\
坐定定喺到，眯埋眼，聽下自己嘅呼吸，\
單純 "聽到" 樓下啲打波聲、車聲。\
學習下唔好再俾你腦入面啲字矇蔽你嘅心眼。

就由宜家開始用心觀察世界。
