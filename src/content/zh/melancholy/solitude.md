---
title: 孤鳴
publishDate: 2023-11-05
lastmod: 2025-04-11
---

人本來冇分 "外向" 同 "內向"，每個人都曾經吶喊過自己嘅想法，\
差別只喺在於周圍多唔多同類。

同類多嘅話，嘈兩嘈就揾到啱傾嘅人，\
然後變得 "外向"，出外靠朋友，相識滿天下；

同類少嘅話，嘥盡口水都係不被理解，\
然後變得 "內向"，越來越覺得同人溝通好攰。

---

宜家興講 MBTI，我係 INFP（雖然 I 之外嘅都成日浮動），\
而我 I 嘅分數係九十幾，無可爭議嘅 "內向"。

我個人本身講嘢好差，宜家諗翻起甚至似係燒壞過腦嗰種，\
成日炒學校啲口試，又同人無水吹，我一直視唔識講嘢係自己嘅短板。\
讀大學嘅時候喺學業、上莊、補習見多左人，\
逼住要講多啲野，漸漸識將自己諗緊嘅野講出嚟。\
當初仲以做到把口𠺘過油咁為目標，其實同人溝通到夠用就得。\
唔識講嘢原來唔會跟你一世，可以練返好。

但即使改善左溝通技巧，同其他人格格不入嘅感覺一直都係揮之不去。

可能係興趣唔夾？

我嘅童年就係摷網頁遊戲玩，每個禮拜等出新 game，\
特別記得《魔塔》，《英雄大作戰》，Sonny，Anti-idle: The Game；\
我鍾意睇星爺啲戲，但唔會去睇其他戲，\
細個試過一日睇幾次《食神》同《唐伯虎點秋香》，想當年可以成套野背出嚟；\
我會喺 YouTube 亂咁揾歌揾到啱聽為止，\
多數係純音樂因為啲歌詞聽唔入腦，咩人咩 style 都有；\
我唔覺得睇書好開心，因為要集中望啲字好辛苦，\
但又會為咗想擴闊眼界揾靈感而特登走去中央圖書館；\
我返工 dup code，放工都會 dup code，\
鍾意研究點樣最簡潔咁做到一件事。

抑或可能係份人唔夾？

唔知係咪因為我習慣咗三倍速睇片，我會好留意人哋講嘢嘅重點喺邊，\
得廢話嘅話我個腦會 skip 曬佢講嘅嘢；\
我唔鍾意見到男人，多數一係無禮貌 + 滿口歪理，\
一係麻甩 + 冇腦；\
不過我其實鍾意同啲唔會大聲笑嘅女前輩傾計，\
見親都覺得好易氹，又會接我講啲爛 gag。

我從來唔覺得自己會刻意去迎合人，\
但我成日縈住有啲太去估其他人嘅感受，\
我應該仲可以變得更加自己。

或者我都要試下嚟個 "Me First" 政策。

---

太平盛世歌舞昇平卻掩蓋着腐敗：\
弱者靠數量同化強者。\
但你我豈能一概而論？

> I am a rare species, not a stereotype.
>
> \- [Ivan Coyote](https://www.goodreads.com/quotes/248993-i-am-a-rare-species-not-a-stereotype)

戰火亂世屍橫遍野竟孕育出梟雄：\
強者靠力量清除弱者。\
你嚟嘅話做到嗎？

> I don't care that they stole my idea... I care that they don't have any of their own.
>
> \- [Nikola Tesla](https://quotefancy.com/quote/9874/Nikola-Tesla-I-don-t-care-that-they-stole-my-idea-I-care-that-they-don-t-have-any-of)

強者耗鮮血奮不顧身，隻身闖天下旁若無人；\
弱者耍聰明死剩把口，執人口水尾狐假虎威。

強弱本懸殊，何來同根之説？

> The reasonable man adapts himself to the world;
>
> the unreasonable one persists to adapt the world to himself.
>
> Therefore all progress depends on the unreasonable man.
>
> \- [George Bernard Shaw](https://quotefancy.com/quote/811991/George-Bernard-Shaw-The-reasonable-man-adapts-himself-to-the-world-the-unreasonable-one)

---

如果跟住其他人嘅軌道行，我就唔會寂寞。\
但我更加想發熱發亮成為星星。

我可以學習理解你，但你可以理解我嗎？

唯有我嘅意志不能被質疑；\
唯有我所觀察嘅確實存在。\
上帝已死，我就喺我。

唔怕千里覓知音，只想有人伴我《笑傲江湖》。

> And those who were seen dancing were thought to be insane by those who could not hear the music.
>
> \- [Friedrich Nietzsche](https://www.goodreads.com/quotes/7887-and-those-who-were-seen-dancing-were-thought-to-be)
