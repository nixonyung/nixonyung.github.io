---
title: 二五仔嘅自白
publishDate: 2025-05-22
lastmod: 2025-05-22
---

細個嘅時候，生日就等同一餐壽司。\
食壽司對我屋企嚟講已經算係頗為奢侈嘅嘢。

身邊嘅人雖然稱唔上大富大貴，\
但我未親眼見過有人比我差。

有時見同學或者師兄弟會跟屋企去旅行、\
周圍吃喝玩樂、買新電話新遊戲機，\
我都會有少少羨慕。

但有時睇電視，又發現真係有人慘過我：\
住劏房、餐餐清茶淡飯、有家暴以至離婚、逼住輟學出去賺錢養家、...

諗返自己，間公屋唔大但住得舒服；\
時不時蒸隻雞蒸條魚，食到我肥肥白白；\
每隔一兩晚會被兩老嘅鬧交聲嘈醒，但起碼佢哋無煙無酒、唔大賭唔郁手；\
賺到錢唔使上繳中央，自負盈虧搞掂自己就得。

我好似未夠資格去抱怨啲咩。\
可能仲會有人羨慕返我轉頭，因為我天生數理勁，\
讀書冇咩大壓力，又唔使嘥錢補習 (其實係冇錢補習)。

---

成長路上，除咗感情史之外，都有啲特別深刻嘅事：

(1)

有日放學，老母無啦啦指住部電腦話我哋樓上有黑客，\
（唔好問我佢點樣得出呢個結論）\
之後屋企就唔俾上網、唔俾用電腦，\
搞到我冇得打機，有時仲做唔到功課。\
中二到大三我先後流連網吧、樓下商場、圖書館、大學校園，\
純粹就為咗有得上網。\
（之後我不抱有任何希望咁同佢講兩句，\
佢無啦啦就肯整翻條網線，\
儘管之前講咗百幾二百句）\
從結果嚟睇，我都係有打到機，有做到功課，\
仲增加咗運動量，又鼓勵咗我去圖書館睇書，\
都唔知咁樣算係害咗我定係益咗我。

(2)

身邊冇成功人士可以借鑑，自己又冇生意頭腦，\
唯有逼自己讀多啲書，盲目哋盼望咁樣會對日後揾工有幫助。

最記得 Year 3 spring sem 讀八科：\
嗰陣上網課，我可以走堂然後四倍速睇返錄影，\
但係嗰三個月，我都係要完完全全冇停過咁上 lecture、做 assignment、做 project、考試。

接住 sem break 又要做 intern，\
又咁啱撞正老母整親手煮唔到飯，我放工仲要買三份飯返屋企。\
最驚佢哋話要食米線，又要等又要攞到手指斷。

總算捱到開學，諗住自己練成咗時間管理大法，讀返五科會好輕鬆，\
點知完全冇輕鬆到，一要背書又頭暈暈，\
仲要有超過半年 burnout 咗，完全用唔到腦。

與此同時又喺四人 Final Year Project (FYP) 配對到三個 free-rider，\
（雖然係我抵死，做 FYP 先嚟幻想識到啲好勁嘅陌生人，冇揾 friend 一齊做）\
佢哋到最後淨係做咗自己份講稿，\
係我做曬揼 code、做 testing、寫 report、整短片、present demo。

(3)

畢業冇耐，揾到份收入頗為可觀嘅工。\
終於有能力幫手揾錢，我仲諗住俾多啲家用，\
一嚟等老豆唔使返兩份工，唔使咁躁底，\
二嚟改善下啲衣食住行，唔洗咩都就住就住。

我同老豆講我人工有兩萬五，佢嘅反應係：\
"真係羨慕你好命過我"。

我同老母講我攞 HKUST CPEG 162 credit First Honor，佢嘅反應係：\
"唔好咁快得意忘形，出面世界仲好大"。

佢兩個親身展示咗咩叫 "窮人思維" 俾我睇，\
原來有啲問題唔係有錢就解決到。

（家用最後俾到夠開飯就算）

---

越大個越覺得自己好似有啲缺陷，有啲嘢改極都改唔到：\
好難組織想講咩寫咩、\
專注唔到喺冇興趣嘅嘢、\
叫我整嘢要畫公仔畫出腸、...

自己上網摷過下啲資料嚟睇，發現咁嘅情況同自閉症好似，\
咩重複行為模式、肢體不靈活嗰啲好明顯吻合。\
書入面仲寫自閉症嘅人會缺乏同理心，\
我好似唔係真係咁無情，我會去估人哋諗緊咩感受緊咩，\
但好多時估錯，要後天學點樣去理解他人，\
咁諗落可能都算係冇同理心，淨喺有 "同理腦"。

但有時又覺得自己真係幾無情，好容易同人斷絕關係：

一兩年前有排嗰兩公婆嘈得特別勁，\
第 N 次深入探討條仔有冇去滾，又喺度鬧離婚。\
（幾廿歲人又冇錢，鬧幾多次離婚都好，咪又係得個講字）\
有晚老豆見啲衫唔記得點點點，跟住借題發揮發爛渣，\
我真係頂唔順，第一次躁返佢底話 "嘈夠未"，\
佢好理直氣壯咁話 "覺得嘈咪閂門"，\
跟住我就冇理過佢。

早一兩個月老母輕微中風入廠，\
出嚟之後我叫佢做多啲運動，\
佢話 "都已經死死下啦，仲做運動，想攞我命咩"。\
但我真係唔明，佢已經冇返工，日日喺屋企，\
我都已經揾埋片俾佢跟住做，\
就返佢程度叫佢先習慣下每日做 10 分鐘嘅輕度運動，\
趁宜家五十幾歲仲行得走得郁多少少預防下二次中風，真係咁難咩？\
跟住我就唔想理佢。

有個細佬，幾年前音樂考試佢遲到，\
我以為佢同好熟好關照我哋嘅樂器老師講大話，賴阿媽遲出門口，\
跟住我就冇理過佢。\
早排佢主動破冰，講講下先知係阿媽 fake 9 我，賴細佬遲出門口，\
宜家同佢都算傾得返計。

有個家姐、又有跟中同一齊打機、又有時撞返大學日日見嘅 frd，\
但真係冇動力同佢哋做咩聯誼，因為好多消遣活動我都唔鍾意：\
我極少睇戲、唔睇文娛節目、唔睇漫畫、動畫有睇但唔多，因為覺得節奏太慢；\
好少聽流行歌，因為啲歌詞聽唔入耳，揾埋歌詞出嚟又睇唔明；\
唔玩運動，因為本身四肢已經唔係好識郁，我跳兩跳仲會暈；\
基本上出街淨喺會食粉面或者雞扒飯，因為唔覺得其他嘢有咩好食（其實牛肉飯都係麻麻哋），尤其唔食甜嘢；\
覺得行商場完全係浪費時間，因為對要俾錢但冇實際作用嘅嘢零興趣。

亦都冇動力去周圍識人，因為好多人我都唔鍾意：\
溝通唔到嘅人可以馬上剔除；\
（大約佔全世界 80% 嘅男人同女人）\
想揾你笨嘅就梗係唔會鍾意㗎啦，我仲會唔鍾意有 "想揾你笨" feel 嘅人，\
因為曾經俾保險佬呃過；\
（大約佔剩低入面 80% 嘅男人）\
對人生冇方向，得閒得滯揾你解悶嘅人我會不讀不回，\
免得浪費我唔係真係咁寶貴但有限嘅時間；\
（大約佔剩低入面 80% 嘅男人）\
佢有冇實力都好，咩都喺度對我指指點點嘅我會 block 埋，\
堅拒 "能量吸血鬼"。\
（大約佔剩低入面 80% 嘅男人）

所以我多數揾女仔傾計（順便揾機會溝女）。\
但唔知點解個個女仔都係越傾越少覆機，好似好討厭我想避開我：\
喺街見到唔理我、覆佢 post 覆佢 story 唔理我、...\
但又唔似真係反感，企佢隔離佢唔會彈開（我淨喺識呢招）。\
呢啲就喺傳説中嘅欲拒還迎？

你可以話我直男癌反應遲鈍，呢點我唔會否認，\
我諗有一部份係因為我嘅自閉特質令我睇唔明女人隱晦嘅愛意，\
又唔識反返轉女人啲反話，\
而且會下意識量化 "愛情"，\
分析對方同我傾過幾多計、有咩衝動行為、有幾多嘢淨喺為我而做。

然而就算我後天用智商同埋經驗補救，\
甚至你忍無可忍，直接到冇得再直接啲咁兜口兜面講 "我愛你"，\
我發覺我仲有另一個障礙，就喺總會否認人地對我嘅好：\
"你點解對我咁好？係咪只係巧合？係咪出於禮貌？\
係咪你未夠了解我？你真係會中意我呢個普通人咩？\
係咪我諗多咗，原來你唔係同緊我講？\
我係你心目中究竟喺咩位置？係咪邊個都可以取代我？"。\
就算我哋識咗幾耐，你為我做過幾多嘢，\
我都會控制唔住自己無時無刻去質疑我哋嘅關係，\
覺得你任何時候都可以離開我，去結識啲更完美更有趣嘅人。\
（每次開 story 其實都喺度賭唔係開緊潘多拉盒子）\
我又唔敢去做啲咩去確認我哋嘅關係，\
好似我做咩，你都可以覺得我越軌，都係唔啱你心水，\
但我咩都唔做，你應該會覺得悶，然後遲早會耗盡曬你嘅熱情同埋耐性？\
然後我就淨喺可以眼白白睇住你拋棄我呢個麻煩友，邁向更美好嘅人生。

---

比起經歷苦難，更令人心碎的，莫過於親眼睇見自己的努力化為泡影。

讀廿幾 cred 挑戰自己嘅極限，到頭來換唔嚟咩有用嘅技能；\
為屋企嘅美好將來奮鬥，卻連一聲 "叻仔" 都冇得聽下；\
一次又一次逼自己改變，然後一次又一次令自己失望 ...

漸漸地，腦海中湧現出一股陰冷的聲音，如影隨形地拷問我：

係咪我仲做得唔夠多？\
係咪我未夠好？

那是死神的低語。

佢時不時地宣告：\
我真係好垃圾，對所有嘢都無能為力；\
如果我唔喺限時內完成曬呢樣嘢嗰樣嘅，我將來只可以等死；\
所有人都喺度阻頭阻勢，唔會有人可以理解我幫到我；\
我要對所有我見到嘅嘢負責，有咩差錯都係因為我做得唔夠 ...

佢嘅教條填滿了我，想逼爆我嗰頭、想由七孔流淌出漆黑的液體；\
我越發承受唔住，想仰天長嘯、想慷慨悲歌；\
我將它的話語化作篇篇短文，想喘息、想探索生存之道；\
一篇又一篇咁寫，想抽離所有的怨恨、想自我救贖 ...

我想變得正常。

唔知過咗幾耐，\
驀然之間，一個突如其來嘅念頭點醒咗我：\
我寫出嚟嘅嘢，算係佢講，定係我講？

我直面死神，摘下佢嘅面紗，\
驚覺原來佢就係我，我就係佢：\
佢只係我由唔敢講出街嘅説話所具象化而成嘅另一個人格。

或者我都係時候成長，要學識用自己把口闡述自己想點。\
啲嘢講出嚟會唔會俾人討厭？可能人哋其實無諗咁多。

或者我應該學下做一個反叛嘅人。

---

今日係我廿五歲生日。

以前曾經幻想過廿五歲嘅自己識揼 code、揾到錢、打機打鼓勁、溝曬所有靚女。\
唉，睇嚟要再努力下。
