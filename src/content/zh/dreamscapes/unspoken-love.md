---
title: 怎樣不説 "我愛你"
publishDate: 2025-05-04
lastmod: 2025-05-04
---

如果見返昔日無奈分手嘅舊情人，\
但你已經另有新歡，\
你會揀宜家嗰個定係舊情人？

每個男人心底裏嘅誠實答案都係 "我要晒"。\
我頭腦簡單，淨係識憑感覺做決定，\
下定決心即使變成所謂壞人，\
都要探索 "我要晒" 嘅可能性。\
平時見人指責出軌都係話邊個欺騙邊個感情，\
如果一嚟就開門見山話 "天下美女我都愛"，\
咁咪唔係呃人囉？

---

識過有啲女仔幾醒目，又幾啱嘴型。

我以為我講到 "我想開後宮" 咁誇張，\
你哋都冇俾我嚇走，咁樣代表接受到我。\
有一刻諗過無需要再做咩壞人，把握眼前人好過。\
但當我想更進一步嘅時候，你哋反而開始迴避我，\
過無耐就喺 IG 見到你哋同突然彈出嚟嘅男朋友嘅合照。\
原來你哋只喺攞我嚟消磨時間，\
滿足你哋心底裏同樣想做大情聖嘅妄想。

本身都做咗心理準備，可能女仔都有想花心嘅，\
我想像嘅結局係開放式關係咁樣，\
互相放任對方去認識啲優秀嘅人。\
但從蛛絲馬跡可以睇得出，\
你哋啲男朋友都唔係咩特別優秀嘅人，\
不外乎屋企有錢過我，無所事事大把時間陪你哋。

一路都係俾人捷足先登，\
頭一兩次我都仲喺度反省係咪我太垃圾，\
又或者可能你哋一齊經歷咗好多嘢，好有緣份。\
但幾次落嚟都係咁，每次都係一模一樣嘅節奏。\
我歸納出，原來女人同男人一樣都有一種情意結：\
鍾意見到伴侶不能自拔地愛上自己，\
為自己做牛做馬，但又唔好太醒目，\
需要依附住自己先可以生存。\
弔詭嘅係，男人女人都會互相覺得異性有責任做到咁樣，\
但如果有啲咁樣嘅同性朋友，\
又會覺得佢哋俾人剝削自由。

我當初都有呢個情意結，諗好多 "美好嘅將來"，\
但識返一兩個女仔朋友就會好快發覺呢啲只係自己嘅一廂情願。\
我慢慢學識原來鍾意一個人唔單只要睇感覺，\
仲要睇溝唔溝通到，每個人嘅行為喜好不盡相同，\
只有透過不斷交流先可以真正心意相通。\
倘若唔啱 channel 嘅話，就算互相訴説 "我愛你"，\
其實都只係互相同對對方嘅幻想示愛。

> When you fish for love, bait with your heart, not your brain.
>
> \- [Mark Twain](https://www.goodreads.com/quotes/81456-when-you-fish-for-love-bait-with-your-heart-not)

拜你哋所賜，\
宜家就算隱約感覺到有人對我表達愛慕，\
我都會懷疑係咪幻覺，\
好驚佢哋都會隨時反轉豬肚唔認人。

---

每個男人都想摸靚女，\
但唔一定全然出自愛意，\
更多時候係生理本能嘅驅使。

男人身體嘅詛咒唔係女人嗰種痛楚同埋行動不便，\
而係不受控制嘅性慾：\
下面碌棍朝早硬一次、\
冇嘢做緊又硬多幾次、\
有嘢做但見到靚女又硬多次，\
喺度日日洗我哋腦：\
男人生存嘅意義就係去得到女人嘅身體。

十個男人有十個都鹹濕，\
但唔係你出賣色相佢就會愛上你。\
想俘獲啲閱歷豐富嘅男人嘅歡心，\
可能仲需要做多啲：\
外貌無可避免係入場券，\
畢竟男人都係視覺動物，\
樣靚身材正固然有先天優勢，\
而識打扮嘅女仔又會另有一番韻味；\
男人嘅嗜好貴精不貴多，\
陪佢一齊玩樂、一齊成長可以激發佢嘅好感，\
有一啲略顯小眾嘅共同興趣更加會加深彼此的連結；\
不論大事小事，\
你係佢盡力之後同佢講 "你已經做得好好㗎啦"，\
佢應該可以開心成日，\
甚至可能想喊晒口咁攬住你唔放，\
前提係你唔係傻白甜；\
對比於毫無保留嘅愛，不顧旁人目光咁表露愛意，\
男人更受日久生情，\
想你陪佢一齊渡過人生嘅重重難關。

講咗咁多野，我都係想講，\
我嘅愛之語係親密接觸。

有時見人放閃，\
不停送禮物、得閒就周圍去，\
我會覺得似做緊戲多過係用心付出。\
當然我同意收到又美觀又有意義嘅禮物嘅話真係會當係寶，\
多啲喺對方身邊留低美好嘅回憶亦都好重要；\
少少嘢都唔送唔整嘅話都幾代表對方冇擺你上心，\
但送嘢整嘢嘅行為本身又好似唔可以同愛情劃上等號。

對比之下，身體嘅直覺反應可以赤裸裸地將你對一個人嘅感覺表露無遺：

被鍾意嘅人掂到，\
其實唔會一下子撻着變得瘋狂主動，\
或者想等對方做多啲再睇下俾咩反應好、\
或者仲未有 feel、\
或者係經驗不足不知所措、\
或者撞彩唔啱狀態；\
但被唔鍾意嘅人掂到，一定會即刻迅速拉開距離，\
可能行開三厘米，直接啲嘅甚至可能行開三公里。

一對情侶之間有幾多性張力好反映到呢段關係仲可以有幾長遠：\
鬧交嘈到拆天都好，夜晚攬得埋一齊，\
第二日又係可以咩事都冇；\
公事家事有幾合拍都好，手仔都唔拖下，\
枯燥乏味嘅愛情生活好容易被第三者乘虛而入。

親密接觸就係潛藏係我哋原始意志嘅求偶舞：\
先以交匯目光打招呼，\
再兜口兜面拉近距離，\
裝作不經意咁碰觸、\
到有意嘅撩動、\
到用力搓揉，\
感受住你嘅身體慢慢越嚟越高温，\
就好似想確切地傳達俾我知：\
我除咗得到你嘅肉體，仲得到你嘅心。

到頭來，男人呢種生物，\
愛你會想搞你，唔愛你都想搞你。

有時連我哋自己都唔知自己喺度諗一個人嘅時候，\
究竟係掛住佢，定係掛住佢嘅身體。\
所以當我哋想確認自己愛一個人嘅時候，\
會強逼自己將佢同性幻想抽離，\
睇下對佢仲有無感覺；\
對男人嚟講，"我愛你"、"我掛住你" 呢種説話就同 "我想同你做愛" 無分別，\
所以當我哋想去愛一個人嘅時候，\
會想避免講太多甜言蜜語，\
唔想將自己同啲用甜言蜜語呃呃騙騙嘅普通男人混為一談。

一個男人愛你，\
或者佢唔會日日同你講 "我愛你"，\
淨係會想一直見到你嘅笑容。

> 也許愛不是熱情，也不是懷念，不過是歲月，年深月久成了生活的一部份。
>
> \- 張愛玲《半生緣》

---

鍾意一個人，總會想揾機會同佢表白，\
朝早起身、冇嘢做、有嘢做都會無啦啦諗點樣表白最有誠意，\
腦海裏面排練無數次，\
彷彿越有誠意表白就越有可能成功，\
之後就會好幸福咁喺埋一齊卿卿我我。

但我最後竟然咩都講唔出。\
嗰晚追住你嘅時候係咁；\
最後一堂嘅時候係咁；\
你過嚟搵我，欲言又止嘅時候係咁 ...

宜家嘅我好似冇進步過，\
都係唔會面對面講得出 "我喜歡你"。\
不過同樣無變嘅係，我仍然掛念嗰陣時嘅你。\
唔知你宜家變成點？\
你嘅拒絕背後嗰份温柔仲喺唔喺到？

我正係喺度努力實現當初對你講過嘅嘢。\
可能你其實冇睇到訊息；\
可能你已經對我無晒感覺；\
可能你宜家變咗好多，\
但如果我哋緣份未了，\
你隨時可以嚟做我第 381 個女朋友。

下次相遇，我應該唔會再戙喺度諗要講咩，\
我只想過嚟牽起你嘅手。
