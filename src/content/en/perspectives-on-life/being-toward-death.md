---
title: "Being-toward-death"
publishDate: 2024-04-07
lastmod: 2024-04-07
---

阿嫲入廠，聽講唔去探佢嘅話可能就唔會再有機會了。<br/>
我係不孝孫一個，呢幾年都冇去探過阿嫲，但今次唔可以再偷懶唔去了。<br/>
同屋企人去到醫院見到佢瞓喺度，眼都擘唔大，要好費力咁呼吸。<br/>
聽講過好多次，阿嫲好重視我呢個孫。<br/>
我係咪可以做啲嘢？<br/>
我喺床邊同阿嫲話我返工好勤力，好順利。我話我想見到嫲嫲身體健康。<br/>
心電儀上面啲數字升左，阿嫲啲呼吸聲又好似急促左，好似想講嘢，但講唔出聲，我話知道嫲嫲想講咩㗎啦。<br/>
我過去捉住阿嫲隻手，佢好似想用力捉返住我，但又好似只係無意識嘅肌肉抽搐。<br/>
其實唔知道阿嫲到底知唔知我嚟左，但會唔會我講兩句嘢可以會喚醒阿嫲潛意識裡嘅生存慾望？<br/>
唔知道，但我都唔知仲可以做到啲咩。<br/>

嗰晚返到屋企收到信息話阿嫲就嚟唔得了，屋企人即刻再趕過去。<br/>
我冇去。不折不扣嘅不孝。<br/>

第二日問返屋企人，佢哋喺醫院留到朝早，最後阿嫲情況穩定返。<br/>

隔一日去探阿嫲，佢都係瞓喺度，但呼吸順暢左好多，心電儀上面啲數字冇之前咁高，應該真係穩定左？<br/>
斷估應該會慢慢好轉。<br/>

之後個日起身見到信息，阿嫲走了。<br/>

> I've seen things you people wouldn't believe...
>
> Attack ships on fire off the shoulder of Orion... I watched C-beams glitter in the dark near the Tannhäuser Gate.
>
> All those moments will be lost in time, like tears in rain...
>
> Time to die.
>
> [Blade Runner - Roy Batty](https://www.wikiwand.com/en/Tears_in_rain_monologue)

---

喪禮。<br/>

原來恐怖片做到殯儀館陰風陣陣行雷閃電咁係假嘅，啲冷氣都唔係真係咁凍。<br/>
原來睇片見到破地獄條友轉到爆旋陀螺咁款係真嘅，坐喺隔離仲 feel 到啲火幾熱。<br/>
原來 "有客到" 唔係撞鬼，只係有親友過嚟行禮坐坐。<br/>

有啲麻甩佬喺出面講粗口；<br/>
生意佬入嚟笑騎騎咁話多謝幫襯；<br/>
喃嘸佬色瞇瞇咁撩啲女人；<br/>
做法事嗰個心諗幾時放工。<br/>

啲儀式望落都係幾莫名其妙：<br/>
燒金銀紙俾阿嫲喺死後世界當錢用；<br/>
燒紙紮公仔就會有人服侍阿嫲；<br/>
攞住個燈籠係前面，放啲人仔係紙紮橋上面就係過 "金橋"、"銀橋"，好似玩緊煮飯仔咁。<br/>
總覺得呢啲嘢唔係做俾死者，而係做俾出席喪禮嘅人睇嘅。<br/>

原來死亡就係咁平凡嘅一件事。<br/>
但就係喺咁樣嘅一日，我見到平時穩重嘅，或者開朗嘅，或者吊兒郎當嘅親友潸然淚下。<br/>

唔記得喺邊度聽過：<br/>
超渡嘅不是亡魂，而係在世者嘅心靈。<br/>

---

試過2倍步速追巴士，上左車個人開始飆冷汗眼前一片白。<br/>
試過發惡夢扎醒，個心跳得勁快。<br/>

或者死亡亦未必係咁遙不可及。<br/>

> Remembering that you are going to die is the best way I know to avoid the trap
> of thinking you have something to lose. You are already naked. There is no
> reason not to follow your heart.
>
> \- [Steve Jobs](https://www.brainyquote.com/quotes/steve_jobs_416853)
